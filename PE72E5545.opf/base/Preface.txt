(199b6) || rgya gar skad du | Ārya brahmaśrībyākaraṇa nāma mahāyāna-sūtra | bod skad du | ’phags
pa tshaṅs pa’i dpal luṅ bstan pa źes bya ba theg pa chen po’i mdo |

saṅs rgyas daṅ byaṅ chub sems dpa’ thams cad la phyag ’tshal lo ||

’di skad bdag gis thos pa dus gcig (7) na | bcom ldan ’das mñan yod na rgyal bu rgyal byed kyi
tshal mgon med zas sbyin gyi kun dga’ ra ba na dge sloṅ gi dge ’dun maṅ po daṅ thabs cig
tu bźugs so ||

de nas bcom ldan ’das sṅa dro śam thabs daṅ chos gos gsol te lhuṅ bzed bsnams nas mñan yod kyi
groṅ khyer du bsod (200a1) sñoms la gśegs so ||

yaṅ de’i tshe mñan yod kyi groṅ khyer gyi phyi rol na byis pa phal po che dag sa rdul gyi khyim
daṅ | sa rdul gyi ra ba daṅ | sa rdul gyi khaṅ pa brtsegs pa dag gis rtse źiṅ ’khod pa
las byis pa phal po che de dag gis thag riṅ po źig nas bcom (2) ldan ’das gśegs pa mthoṅ
ṅo ||

mthoṅ nas kyaṅ lhag par dga’ ba daṅ | rab tu dga’ ba daṅ | yid bde ba skyes te rtse dga’ źiṅ
’khod do ||

de nas bcom ldan ’das khye’u de dag la thugs brtse ba’i phyir gaṅ na khye’u de dag rtse źiṅ
’khod pa’i sa phyogs der gśegs so ||

(3) de nas byis pa de dag gi naṅ nas khye’u tshaṅs pa’i dpal źes bya ba źig bcom ldan ’das kyi
źabs la phyag ’tshal nas | bcom ldan ’das kyi spyan sṅar ’dug go ||

de nas bcom ldan ’das kyis mkhyen bźin du byis pa de dag la ’di skad ces bka’ stsal to ||byis
pa khyed ’di na (4) ci byed |

de skad ces bka’ stsal pa daṅ | bcom ldan ’das la khye’u de dag gis ’di skad ces gsol to ||
bcom ldan ’das bdag cag ’di na sa rdul gyi khyim dag daṅ | sa rdul gyi ra ba dag daṅ | sa
rdul gyi khaṅ pa brtsegs pa dag gis rtse źiṅ mchis lags so ||

de nas bcom (5) ldan ’das la khye’u tshaṅs pa’i dpal gyis ’di skad ces gsol to || bcom ldan
’das bdag la thugs brtse ba’i slad du sa rdul gyi khaṅ pa brtsegs pa ’di bźes su gsol |

de nas bcom ldan ’das kyis khye’u tshaṅs pa’i dpal gyi lhag pa’i bsam pa daṅ | dga’ ba’i sems
thugs (6) su chud nas thugs brtse ba’i phyir sa rdul gyi khaṅ pa brtsegs pa de bźes so ||

de nas saṅs rgyas kyi mthus skad cig de daṅ | yud tsam de la sa rdul gyi khaṅ pa brtsegs pa
de rin po che sna bdun las grub pa’i khaṅ pa brtsegs pa źig tu gyur nas | bcom ldan ’das kyi
spyan sṅa na (7) ’dug par gyur te |

de’i śar phyogs kyi ṅos su ni gser gyi ka ba brgyad khri bźi stoṅ zug par gyur | lho phyogs
kyi ṅos su ni dṅul gyi ka ba brgyad khri bźi stoṅ zug par gyur | nub phyogs kyi ṅos su ni
bai dūr ya’i ka ba brgyad khri bźi stoṅ zug par gyur | byaṅ phyogs kyi ṅos su ni śel gyi ka
(200b1) pa brgyad khri bźi stoṅ zug par gyur to ||

de nas de’i tshe khye’u tshaṅs pa’i dpal gyis rdzu ’phrul gyi cho ’phrul de mthoṅ nas lhag par
yaṅ ches dga’ ba daṅ | mchog tu dga’ ba rgya chen po skyes par gyur to ||

de nas bcom ldan ’das la khye’u tshaṅs pa’i dpal gyis tshigs su bcad (2) pa ’di dag gsol to
||

kye ma ’jig rten mgon po yis || rdzu ’phrul śin tu rgya chen bstan ||bdag ñid la ni thugs brtse’i
phyir || saṅs rgyas kyis ni rdzu ’phrul bstan || 1 ||

draṅ sroṅ che la bdag gis ni || sa rdul khaṅ brtsegs phul ba de ||rin po che las grub par gyur
|| kye ma (3) saṅs rgyas bsam mi khyab || 2 ||

kye kye źiṅ ni ’di ’dra ba || saṅs rgyas źiṅ ni bla med pa ||mig med mig ni ñams pa daṅ || śes
rab chuṅ ṅus mi śes so || 3 ||

rkaṅ gñis dam pa ’gro ba’i źiṅ || ’di ni bdag gis rñed pa daṅ ||dal ba rab dkon thob pas na
|| byaṅ chub tu ni smon lam (4) gdab || 4 ||

bdag kyaṅ ’dren pa khyod kyi ni || yon tan rjes su slob par ’tshal ||bla med byaṅ chub thob
nas ni || rdzu ’phrul ’di ’dra bdag gis bgyi || 5 ||

de nas de’i tshe bcom ldan ’das kyis ’dzum pa mdzad nas bcom ldan ’das kyi źal gyi sgo nas ’od
zer kha dog sna tshogs ’di lta ste | (5) sṅon po daṅ | ser po daṅ | dmar po daṅ | dkar
po daṅ | btsod ka daṅ | śel gyi kha dog daṅ | dṅul gyi kha dog lta bu dag byuṅ ṅo ||

de dag byuṅ nas tshaṅs pa’i ’jig rten gyi bar du soṅ ste | yaṅ slar log nas bcom ldan ’das la
lan gsum bskor ba byas te | bcom ldan ’das kyi (6) dbu’i gtsug tor du nub par gyur to ||

de nas bcom ldan ’das la tshe daṅ ldan pa kun dga’ bos tshigs su bcad de gsol pa |

rgyal mchog ’dren pa ’gro ba’i gtso bo rnams || rgyu ma mchis par ’dzum pa mi mdzad na ||thugs
rje ldan pa ’jig rten sman smad du || deṅ ’dir ci phyir ’dzum (7) mdzad bdag la gsuṅs ||
6 ||

de skad ces gsol pa daṅ | bcom ldan ’das kyis tshe daṅ ldan pa kun dga’ bo la ’di skad ces bka’
stsal to || kun dga’ bo khyod kyis khye’u tshaṅs pa’i dpal ’di mthoṅ ṅam |

gsol pa bcom ldan ’das mthoṅ lags so ||

bcom ldan ’das kyis (201a1) bka’ stsal pa | kun dga’ bo khye’u ’di dge ba’i rtsa ba ’di daṅ
| sems kyi smon pa ’dis ni bskal pa sum stoṅ ñis brgya’i bar du nams kyaṅ sems can dmyal bar
’gro bar mi ’gyur ro ||

des byaṅ chub bsgrubs nas de bźin gśegs pa dgra bcom pa yaṅ dag (2) par rdzogs pa’i saṅs rgyas
’jig rten thams cad las mṅon par ’phags pa źes bya bar ’gyur ro || źes gsuṅs so ||

de nas bcom ldan ’das kyis de’i tshe tshigs su bcad pa ’di dag bka’ stsal to ||

saṅs rgyas la ni dad pa yis || bsod nams chuṅ ṅu skye mi ’gyur ||chos (3) mchog thos daṅ dge
’dun la || gus par byas pa’aṅ de bźin no || 7 ||

saṅs rgyas la ni dad pa la || byaṅ chub thob par dka’ ba med ||de phyir byaṅ chub ’dod pas ’dir
|| ’jig rten ’dren rnams mchod par bya || 8 ||

kun dga’ khye’u ’di rkaṅ gñis kyi || mchog ste dpal daṅ ldan pa (4) yi ||mṅon par ’phags pa
źes bya ba || ’jig rten gyi ni ’dren par ’gyur || 9 ||

de ltar saṅs rgyas bsam mi khyab || saṅs rgyas chos kyaṅ de bźin te ||bsam mi khyab la dad pa
yi || rnam par smin pa’aṅ de bźin no || 10 ||

bcom ldan ’das kyis de skad ces bka’ stsal nas | tshe daṅ (5) ldan pa kun dga’ bo daṅ | khye’u
tshaṅs pa’i dpal bcom ldan ’das kyis gsuṅs pa la yi raṅs te mṅon par bstod do || ||

